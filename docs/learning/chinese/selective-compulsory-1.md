# 语文选择性必修上必背古诗文

<h2 align='center'>无衣</h2>

<p align='center'>《诗经·秦风》</p>

<center>岂曰无衣？与子同袍。</center>
<center>王于兴师，修我戈矛。与子同仇。</center>
<center>岂曰无衣？与子同泽。</center>
<center>王于兴师，修我矛戟。与子偕作。</center>
<center>岂曰无衣？与子同裳。</center>
<center>王于兴师，修我甲兵。与子偕行。</center>

<h2 align='center'>春江花月夜</h2>

<p align='center'>张若虚</p>

<center>春江潮水连海平，海上明月共潮生。</center>
<center>滟滟随波千万里，何处春江无月明！</center>
<center>江流宛转绕芳甸，月照花林皆似霰；</center>
<center>空里流霜不觉飞，汀上白沙看不见。</center>
<center>江天一色无纤尘，皎皎空中孤月轮。</center>
<center>江畔何人初见月？江月何年初照人？</center>
<center>人生代代无穷已，江月年年望相似。</center>
<center>不知江月待何人，但见长江送流水。</center>
<center>白云一片去悠悠，青枫浦上不胜愁。</center>
<center>谁家今夜扁舟子？何处相思明月楼？</center>
<center>可怜楼上月裴回，应照离人妆镜台。</center>
<center>玉户帘中卷不去，捣衣砧上拂还来。</center>
<center>此时相望不相闻，愿逐月华流照君。</center>
<center>鸿雁长飞光不度，鱼龙潜跃水成文。</center>
<center>昨夜闲潭梦落花，可怜春半不还家。</center>
<center>江水流春去欲尽，江潭落月复西斜。</center>
<center>斜月沉沉藏海雾，碣石潇湘无限路。</center>
<center>不知乘月几人归，落月摇情满江树。</center>

<h2 align='center'>将进酒</h2>

<p align='center'>李白</p>

<center>君不见，黄河之水天上来，奔流到海不复回。</center>
<center>君不见，高堂明镜悲白发，朝如青丝暮成雪。</center>
<center>人生得意须尽欢，莫使金樽空对月。</center>
<center>天生我材必有用，千金散尽还复来。</center>
<center>烹羊宰牛且为乐，会须一饮三百杯。</center>
<center>岑夫子，丹丘生，将进酒，杯莫停。</center>
<center>与君歌一曲，请君为我倾耳听。</center>
<center>钟鼓馔玉不足贵，但愿长醉不复醒。</center>
<center>古来圣贤皆寂寞，惟有饮者留其名。</center>
<center>陈王昔时宴平乐，斗酒十千恣欢谑。</center>
<center>主人何为言少钱，径须沽取对君酌。</center>
<center>五花马，千金裘，呼儿将出换美酒，与尔同销万古愁。</center>

<h2 align='center'>江城子·乙卯正月二十日夜记梦</h2>

<p align='center'>苏轼</p>

&emsp;&emsp;十年生死两茫茫，不思量，自难忘。千里孤坟，无处话凄凉。使相逢应不识，尘满面，鬓如霜。  

&emsp;&emsp;夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。